οΔΥΣΣΕΙΑΣ 111. 43

τρητοῖς ἐν λεχέεσσιν ὑπ’ αἰθούσῃ ἐριδούπῳ,

πὰρ δ’ ἄρ’ ἐυμμελίην Πεισίστρατον ὄρχαμον ἀνδρῶν,

ὅς οί ἔτ’ ἠίθεος παίδων ἦν ἐν μεγάροισιν. 401

αὐτὸς δ’ αὖτε καθεῦδε μυχῷ δόμου ὑψηλοῖο,

τῷ δ’ ἄλοχος δέσποινα λέχος πόρσυνε καὶ εὐνήν.
ἦμος δ’ ἠριγένεια φάνη ῥοδοδάκτυλος Ἠώς, ·

ὤρνυτ’ ἄρ’ ἐξ εὐνῆφι Γερήνιος ἱππότα Νέστωρ, 405

ἐκ δ’ ἐλθὼν κατ’ ἄρ’ ἕζετ’ ἐπὶ ξεστοῖσι λίθοισιν,

οῗ οί ἔσαν προπάροιθε θυράων ὑψηλάων

λευκοί, ἀποστίλβοντες ἀλείφατος· οἷς ἔπι μὲν πρὶν

Νηλεὺς ἵζεσκεν θεόφιν μήστωρ ἀτάλαντος·

ἀλλ’ ὁ μὲν ἤδη κηρὶ δαμεὶς Ἄιδόσδε βεβήκειν, 410

Νέστωρ αὖ τότ’ ἐφῖζε Γερήνιος, οὖρος Ἀχαιῶν,

σκῆπτρον ἔχων. περὶ δ’ υἷες ἀολλέες ἠγερέθοντο

ἐκ θαλάμων ἐλθόντες, Ἐχέφρων τε Στρατίος τε

Περσεύς τ’ ’Ἄρητός τε καὶ ἀντίθεος Θρασυμήδης·

τοῖσι δ’ ἔπειθ’ ἕκτος Πεισίστρατος ἤλυθεν ἥρως· 415

πὰρ δ’ ἄρα Τηλέμαχον θεοείκελον εἷσαν ἄγοντες.

τοῖσι δὲ μύθων ἦρχε Γερήνιος ίππότα Νέστωρ·

,,καρπαλίμως μοι, τέκνα φίλα, κρηήνατ’ ἐέλδωρ,

ὄφρ’ ἦ τοι πρώτιστα θεῶν ἱλάσσομ’ Ἀθήνην,

ἥ μοι ἐναργὴς ἦλθε θεοῦ ἐς δαῖτα θάλειαν. 420

ἀλλ’ ἄγ’ ὁ μὲν πεδίονδ’ ἐπὶ βοῦν ἴτω, ὄφρα τάχιστα

ἔλθῃσιν, ἐλάσῃ δὲ βοῶν ἐπιβουκόλος ἀνήρ·

εἷς δ’ ἐπὶ Τηλεμάχου μεγαθύμου νῆα μέλαιναν

πάντας ἰὼν ἑτάρους ἀγέτω, λιπέτω δὲ δύ’ οἴους·

εἷς δ’ αὖ χρυσοχόον Λαέρκεα δεῦρο κελέσθω 425

ἐλθεῖν , ὄφρα βοὸς χρυσὸν κέρασιν περιχεύῃ.

οί δ’ ἄλλοι μένετ’ αὐτοῦ ἀολλέες, εἴπατε δ’ εἴσω

δμωῇσιν κατὰ δώματ’ ἀγακλυτὰ δαῖτα πένεσθαι,

ἕδρας τε ξύλα τ’ ἀμφὶ καὶ ἀγλαὸν οἰσέμεν ὕδωρ.“

